Üdvözöljük a Power BI **oktatócsomagjában**! Ez a saját tempóban elvégezhető online tanfolyam lépésről lépésre haladva ismerteti a Power BI szolgáltatást, így az alapoktól kezdve szerezhet ismereteket.

A tanfolyamot úgy terveztük, hogy befogadható méretű részletekben biztosítson útmutatást, logikai felépítése pedig elősegíti a fogalmak, a részletek és a példák megértését. A tanulás elősegítésére számos vizuális elem és videó is található benne.

Ez az **oktatócsomag** számos **szakaszból** áll, az egyes szakaszok pedig több **témakörre** bomlanak. A jelen, **Első lépések** című szakasz kezdeti témaköreit követően szinte az összes többi témakör tartalmazni fog egy videót, mely bemutatja, hogy mit tanulhat a témakörből. A videó alatti tartalom bővebb magyarázatot nyújt a fogalmakról, melyet saját tempóban tekinthet át és sajátíthat el.

Ha Ön még **kezdő** a Power BI használata terén, ez a tanfolyam segít elindulni, ha pedig **profi** Power BI-felhasználó, a tanfolyam segítségével megismerheti a fogalmak közötti összefüggéseket, és megszerezheti a hiányzó információkat. Reméljük, hogy a tanfolyam tetszeni fog, és reméljük, hogy a jövőben további tartalmakkal szolgálhatunk majd.

## <a name="what-is-power-bi"></a>A Power BI bemutatása
A **Power BI** olyan szoftverszolgáltatások, alkalmazások és összekötők gyűjteménye, amellyel az egymástól független adatforrásokat egymással együttműködő, vizuálisan megragadó, interaktív elemzésekké alakítja. Akár egyszerű Excel-táblákból, akár felhőalapú és helyszíni hibrid adatraktárak gyűjteményéből állnak az adatai, a **Power BI** segítségével könnyedén összekötheti az adatforrásokat, vizualizálhatja (vagy feltárhatja) a fontos részleteket, és megoszthatja az így kapott információt bárkivel, akivel csak szeretné.

![](media/0-0-what-is-power-bi/c0a0_1.png)

A **Power BI** használható egyszerű és gyors módon – készíthet például gyors elemzéseket Excel-táblák vagy helyi adatbázis alapján. De a **Power BI** emellett egy robusztus, nagyvállalati szintű megoldás is, mely kiterjedt lehetőségeket kínál modellezéshez, valós idejű elemzésekhez, illetve egyéni fejlesztésekhez. Így tehát szolgálhat mind az Ön személyes jelentéskészítő és vizualizációs eszközeként, mind pedig projektek, részlegek vagy teljes nagyvállalatok analitikai és döntéshozatali motorjaként.

## <a name="the-parts-of-power-bi"></a>A Power BI részei
A Power BI a következő részekből áll: a **Power BI Desktop** nevű asztali Windows-alkalmazásból, a **Power BI szolgáltatás** nevű szolgáltatott szoftverből (úgynevezett *SaaS* szolgáltatásból), illetve a Windows-telefonokon és táblagépeken, valamint iOS- és Android-eszközökön elérhető Power BI **alkalmazásokból**.

![](media/0-0-what-is-power-bi/c0a0_2.png)

Ez a három elem – az **asztali alkalmazás**, a **szolgáltatás** és a **mobilalkalmazás** – úgy lett tervezve, hogy a szerepkörük szerinti leghatékonyabb módon segítse a felhasználókat az üzleti elemzések létrehozásában, megosztásában és felhasználásában.

## <a name="how-power-bi-matches-your-role"></a>A Power BI illeszkedése az Ön szerepköréhez
A Power BI szolgáltatás használata függhet attól, hogy Ön milyen szerepkört tölt be egy projektben vagy egy csapatban. A Power BI-t mindenki saját szerepkörének megfelelően használja.

Előfordulhat például, hogy Ön elsősorban a **Power BI szolgáltatást** használja, míg a számításokat végző és üzleti jelentéseket létrehozó munkatársa nagy mértékben támaszkodik a **Power BI Desktop** alkalmazásra (és a Desktop alkalmazásban készített jelentéseket közzéteszi a Power BI szolgáltatásban, ahol Ön aztán megtekintheti őket). Mindeközben elképzelhető, hogy egy másik, értékesítési osztályon dolgozó munkatárs a Power BI mobilalkalmazást használja az értékesítési kvótái előrehaladásának figyeléséhez, illetve az új értékesítések részleteinek vizsgálatához.

A **Power BI** egyes elemeit használhatja emellett felváltva is attól függően, hogy épp milyen céljai vannak, illetve milyen szerepkörben dolgozik egy adott projektben vagy feladaton.

Megtekintheti például a leltárat és a gyártási folyamat állapotát a szolgáltatás egy valós idejű irányítópultján, a **Power BI Desktop** alkalmazással pedig jelentéseket hozhat létre a saját csapatának az ügyfélkapcsolati statisztikákról. A Power BI használatának módját befolyásolhatja, hogy a Power BI mely funkciója vagy szolgáltatása a legjobb eszköz az adott helyzetben – de a Power BI összes részéhez hozzáférhet, és ez teszi ezt a megoldást oly rugalmassá és hatékonnyá.

A felsorolt három elemet – az **asztali alkalmazást**, a **szolgáltatást** és a **mobilalkalmazásokat** – részletesebben is bemutatjuk a jelen **oktatócsomag** későbbi részében. A következő cikkekben emellett jelentéseket is hozunk majd létre a Power BI Desktop alkalmazásban, megosztjuk őket a szolgáltatásban, majd részletesen megvizsgáljuk a jelentéseket mobileszközről.

## <a name="the-flow-of-work-in-power-bi"></a>A Power BI-ban való munka folyamata
A leggyakoribb Power BI-munkafolyamat a **Power BI Desktop** alkalmazásban veszi kezdetét, ahol létrehoznak egy jelentést. A jelentés ezután közzé lesz téve a Power BI **szolgáltatásban**, mely megosztja a jelentést a **Power BI-mobilalkalmazásokkal**, ahol azokat mások felhasználhatják.

A folyamat nem mindig így néz ki, az alábbiak során azonban ezt a munkafolyamatot fogjuk használni annak bemutatására, hogy a Power BI egyes részei hogyan működnek, és miként egészítik ki egymást.

Most, hogy áttekintettük a tanfolyam tartalmát, illetve megismertük a Power BI alapvető funkcióját és három fő elemét, ideje rátérni, hogy hogyan is néz ki a **Power BI** használata.

